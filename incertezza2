Cosa c’è oltre la tela? C’è qualcosa? Non c’è niente? 
Queste domande sorgono spontanee ad osservare una delle “tele tagliate” di Fontana e soddisfano quello che era lo scopo dell’artista: dare spazio al vuoto; spingere l’osservatore ad immaginare, creando una via di comunicazione tra l’al di qua e l’al di là della tela.
Immaginare: a volte è semplice, ma spesso, in particolari situazioni della vita, impossibile. 
Ora per me, per l’Italia, il mio paese, è molto difficile immaginare cosa succederà, cosa accadrà nelle prossime settimane, nei prossimi mesi. 
La sensazione è quella di aver valicato quel taglio sulla tela e trovarsi in una stanza totalmente al buio , nell’attesa che una piccola luce si accenda e ci guidi da qualche parte.
Camminiamo a tentoni, non abbiamo appigli, nemmeno l’ombra di una sedia, di un letto, di qualcosa a cui poggiarci per capire dove ci troviamo. Si ha la sensazione di sperimentare il vuoto, senza più certezze, spaesati, increduli, privati delle radici che abbiamo sempre avuto in passato. Infatti basta così poco per trovarsi totalmente sradicati, fluttuanti. Viviamo in una società in cui esistono tantissime ancore a cui aggrapparci, o che ci tengono legati a loro, ma non ci fanno sentire soli, non ci fanno sentire incerti di noi stessi e di ciò che abbiamo. Tutto questo è la dimostrazione che basta davvero così poco  per non sapere più cosa ti succederà domani, per non sapere cosa succederà domani al mondo. 
E’ strano svegliarsi all’improvviso privi di quella consapevolezza che il mondo scorre sempre in avanti; che tutto cresce, progredisce. E’ strano realizzare che l’unica cosa che progredisce è qualcosa che sta fermando il mondo, così grande, così veloce, che sembrava impossibile da rallentare nella sua corsa. Eppure è possibile. Forse perché anche se crediamo di avere tante certezze, guardando meglio potremmo scoprire che molte sono solo riflessi, ombre,  e l’unica cosa che ci rimane è tenerci stretti a noi stessi e a quello che abbiamo costruito, di concreto, fino a quel momento. Tutto quel grande sistema, quella costellazione di sistemi che ritenevamo così scontata da non vederla quasi più, può scomparire da un momento all’altro. 
E’ strano svegliarsi e dare attenzione alla nostra città, al nostro paese, al mondo, e non solo a ciò che riguarda il nostro micro-mondo, quotidianamente. Forse è il momento di osservare meglio, dal grande verso il piccolo, dal mondo verso noi stessi, e cercare nuove certezze, che ci permettano di camminare anche senza vedere, che ci permettano di capire che possiamo vivere anche senza troppe ancore che ci tengono legati al pavimento. Forse riusciremo a sentirci come Bella, la moglie di Chagall, e fluttuare nel vuoto per la felicità di avere una sola, grande ancora che ci trattiene: l’amore.
 Per il momento è così, possiamo solo vivere per un po’ nel buio, nell’attesa che compaia uno spiraglio luminoso ad indicarci qual era o quale sarà la nostra strada, per uscire da quella stanza e trovarsi al di là della tela, in un nuovo mondo.